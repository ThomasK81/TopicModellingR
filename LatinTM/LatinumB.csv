Paragraphs,Text
LatinumB:1.1,Britannia insula est. Gaius mercator est. Marcus dominus est. Syrus servus est. Iulia domina est. Herophilus medicus est. Dominus intrat. Domina intrat. Servus laborat. Syrus laborat. Domina non laborat. Marcus ludit.
LatinumB:1.2,Dominus vocat. Quem dominus vocat? Dominus servum vocat. Domina videt. Quem domina videt? Domina ancillam videt. Quis dominum timet? Syrus dominum timet.
LatinumB:1.3,Medicus morbum curat. Agricola murum aedificat. Ancillam domina vocat. Dominum Syrus timet. Servus laborem non amat. Domina ancillam quaerit: “Ubi est Phrygia?”
LatinumB:1.4,Equus ad aulam currit. Agricola in aulam intrat. Agricola murum circa aulam aedificat. Marcus per aulam currit.
LatinumB:1.5,Ancilla medicum vocat. Medicus servum videt. Medicus Marcum curat. Iulia domina est. Marcus servus non est. Servum Gaius quaerit.
LatinumB:2.1,Herophilus medicus bonus est. Medicus magnam villam intrat. Parva Iulia aegrota est. Medicus bonus parvam Iuliam curat. Marcus orator bonus est. Gaius oratorem bonum laudat. Gaius agricola bonus est. Marcus agricolam bonum laudat.
LatinumB:2.2,"Lucius et Marcus amici boni sunt. Hodie Lucius ad amicum venit. Domina et dominus amicos bonos vident. Etiam Valeria, Cornelia, Iulia amicae bonae sunt. Iulia hodie amicas in magnam villam invitat. Amicae libenter veniunt. Iulia amicas bonas videt et salutat. Etiam amicae salutant. Tum amicae ad mercatorem currunt. Gaius et Publius mercatores boni sunt. Itaque amicae mercatores bonos saepe visitant. Gaium et Publium salutant."
LatinumB:2.3,"Imperator Romanus magnum triumphum agit. Hodie imperator et legiones Romam intrant. Multi servi praedam in triumpho portant. Multi Romani per vias currunt, magnum imperatorem vident, victores laetos salutant. Saepe clamant: „Io triumphe!“ Multi senatores Romani adsunt. Orator magnum victorem salutat. Tum imperator legiones, populum Romanum, senatores Romanos laudat. Senatores Romani imperatorem libenter audiunt."
LatinumB:3.1,"Theophemus mercator Graecus est. Multas urbes Italiae visitat. Nam saepe in Italiam, patriam populi Romani, et in Asiam, provinciam Romanam, navigat. Theophemus nomina multorum populorum Asiae et Italiae et multarum insularum novit. Theophemo magna navis est. Navis Theophemi mercatoris multas merces capit. Theophemus multas divitias comparat."
LatinumB:3.2,"Naves Graecorum saepe Italiae appropinquant. Nam mercatores Graeci frumentum, aes, unguentum, multas alias res in Italiam important et incolis Italiae vendunt. Merces incolis placent. Ita mercatoribus saepe magnae divitiae sunt."
LatinumB:3.3,Interdum piratae naves mercatorum capiunt. Sed imperator Romanus mercatoribus bene consulit: Naves imperatoris vigilant et piratas opprimunt. Ita mercatores piratas non timent.
LatinumB:3.4,Mercurius deus mercatorum est. Itaque post reditum Mercurio deo et ceteris deis gratias agunt.
LatinumB:4.1,Agricolae Romani vitam magnis cum laboribus agunt. Iam mane dominus e lecto surgit et cum servis ancillisque ad laborem properat. Domina cum ancillis in villa laborat; dominus cum servis in vinea laborat. Servi vites ponunt. Alii servi cum ancillis olivas colligunt et fiscinis in aulam portant. Tertia hora dominus cum Syro servo aliisque servis in silvam properat; servi magno labore arbores caedunt. Multas horas in silva laborant. Tum dominus cum servis sub arboribus considit; cibis recreantur. Sed nona hora cuncti e silva ad villam properant. Equi magnam arborem e silva in aulam trahunt. Tum servi alio loco laborant: Muro parvo aulam circumdant. Tandem vesper familiam laboribus liberat. Cuncti in villam conveniunt. Domina cum servis ancillisque familiae cenam bonam parat.
LatinumB:5.1,"Prima hora multi Romani in viis sunt. Etiam agricolae e vicis Romam properant. Lucius Marcum interrogat: „Salve, Marce! Cur iam mane in via es? Quid facis? Etiamne tu Romam in Campum Martium properas?“ „Ita, Luci; in Campum Martium propero. Nam hodie popolus Romanus consules novos creat. Itaque ego domi non maneo: Civis Romanus sum.“ Alii clamant: „Quid vos putatis, amici? Quis consul erit? Num Metellus victor erit?“ „Ignoramus, vicini. Sed cuncti candidati nobis non placent, nam amici mercatorum aut senatorum sunt. Nos autem agricolae aut fabri sumus. Candidati minime amici agricolarum sunt. Dic, Marce: Quem tu optimum candidatum putas?“ Marcus respondet: „Ego quidem Hortensium optimum candidatum puto. Metellus malus consul erit. Oro te, Luci, veni mecum! Oro vos cunctos, amici, venite mecum! Create Hortensium consulem! Hortensius optimus consul erit.“"
LatinumB:6.1,"Res publica Romana et Asia provincia magno in periculo sunt. Mithridates rex enim magno cum exercitu Asiam provinciam invadit; iam multos Romanos et socios populi Romani necavit. Tertia hora diei consules senatores in curiam vocant, nam saluti rei publicae consulere debent. Romani in viis sunt et multos senatores vident. Romani cunctos senatores in curiam properare vident. Magna cum spe ante curiam manent. Multi autem interrogant: ""Num consules senatoresque Asiam provinciam a Mithridate servabunt?"" Diu homines ante curiam stant; tandem consules senatoresque e curia venire vident. Consul ad populum orat et dicit: ""Vos iam multos dies magno in timore esse scimus. Sed fidem nobis habete, nam nos consules vobis reique publicae semper consulimus. Senatus L. Cornelium Sullam in Asia cum Mithridate rege pugnare iubet. Sullam magnum bonumque imperatorem esse constat. Periculum abesse videtis. Spem habete!"" Romani nunc causam timoris non iam adesse audiunt. Multi laeti sunt et gaudent. Sed dicit aliquis: ""Ego quidem neque consulibus neque senatoribus fidem habeo. Aliquos enim senatores amicos Mithridatis esse et pecuniam a rege accipere suspicor."""
LatinumB:7.1,"Peregrinus sum; ex parvo oppido Italiae Romam veni. Campum Martium ignoro, etiam forum Romanum mihi ignotum est. Forum videre cupio, nam multa aedificia clara in foro Romano esse scio. Oro te, Marce, i mecum in forum!"" Marcus: ""Libenter tecum eo. In forum ire tibique templa deorum vel alia aedificia fori monstrare mihi gaudio est.“ Marcus cum Lucio forum adit; via ardua ad Capitolium eunt; via amicis magno labori est. De Capitolio forum spectant. Lucius: ""Videsne id magnum aedificium? Dic mihi nomen aedificii!"" Marcus: ""Nomen aedificii 'Basilica Iulia' est. Magnum opus est."" Lucius id opus multaque alia aedificia fori cum gaudio spectat. Tum amici foro exeunt, Campum Martium ineunt. In Campo Martio magno theatro appropinquant. Marcus: ""Theatrum temporibus Pompei aedificatum est. Ecce, in tabula nomen Pompei est. Ita homines memoriam nominis Pompei etiam hodie servant. In theatro opera et fabulae non solum poetarum antiquorum, sed etiam hodiernorum aguntur."" Lucius: ""Nomina et opera poetarum clarorum non ignoro. Fabulae antiquorum temporum me delectant, nam memoria antiquorum temporum mihi gaudio est.“ Marcus: ""Multa iam spectavimus; cuncta videre hodie nobis non licet, nam tempus nobis deest. Itaque mecum domum abi, amice!"""
LatinumB:8.1,"Tiberius, qui ludos gladiatorios valde amat, cum Lucio in amphitheatrum it. Nam hodie imperator ludos dat. Tiberius Lucium interrogat: ""Videsne bestias, quae ex Africa sunt? Specta ursum, quocum hodie leo pugnat. Vide! Gladiatores veniunt!"" Spectatores viros, qui magna et pulchra pompa in arenam intrant, clamore salutant. Tum imperator signum pugnae dat. Duo gladiatores, quibus mortifera arma sunt, primi in arena pugnant: Thrax et retiarius. Thrax gladio cum retiario pugnat, cui rete et fuscina arma sunt. Spectatores, quorum numerus magnus est, viros magno clamore ad pugnam incitant. Tandem retiarius Thracem, cuius gladius fractus est, rete involvit. Vir miser victoris clementiam implorat. Spectatores imperatorem virum miserum mittere iubent, nam magna virtute pugnavit. Tum alii gladiatores cum bestiis pugnant. Viri bestias, quae e portis carceris provolant, sagittis caedunt. Tandem leo et ursus in arenam currunt Bestiae, quas duo servi ad pugnam incitant, diu pugnant. Leo vincit; servi ursum, qui multis vulneribus confectus est, ex arena trahunt. Tiberius Lucium interrogat: ""Delectantne te ludi, amice?"" Respondet Lucius: ""Minime delectant. Ego spectacula, quae videmus, non pulchra, sed inhumana esse puto. Gloria, quam illi viri miseri petunt, gloria mala est. Ego quidem dico: Qui homo amphitheatrum init, bestia ex amphitheatro exit."""
LatinumB:9.1,"„Nonne audivisti, Marce, nuntium malum, quem mercatores e Germania apportaverunt?“ Marcus: ""Audivi, sed res certas non cognovi. Iam rumor nobis magno terrori fuit."" Lucius: ""Germani tres legiones Romanas magna pugna deleverunt, pauci milites se fuga servaverunt."" Gaius: ""Ego dico: Augustus rei publicae non bene consuluit et imperium Romanum male a Germanis defendit."" Lucius: ""Inepte dicis, Gai. Augustus fines imperii multis legionibus bene defendit. Ego miles sub Tiberio Caesare in Germania fui. Castella multa ad Rhenum posuimus."" Gaius: ""Pugnavistine cum Germanis? Pugnisne interfuisti?"" Lucius: ""Interfui. Germanos multis pugnis superavimus."" Gaius: ""Te militem bonum fuisse non ignoro, Luci; sed vos interrogo: Nonne spectavistis gladiatores Germanos, qui nuper in arena pugnaverunt?"" Marcus: ""Ita. Servi Germani, quos spectavimus, magna virtute pugnaverunt. Itaque metuo virtutem Germanorum."""
LatinumB:10.1,"Antiquis temporibus reges civitatem Romanam regebant. Romulus, conditor urbis Romae et primus Romanorum rex, urbem novam et libertatem civium ab hostibus semper defendebat imperiumque populi Romani augebat. Quem Romani semper magno in honore habebant. Aliquando rex copias Romanas recensere cupivit et cives Romanos in Campum Martium vocavit. Multas horas in tribunali sedebat, e quo copias recensebat. Subito magna tempestas appropinquavit, nimbus densus regem occultavit. Deinde Romulus in terris non iam fuit. Diu cives Romani in Campo Martio stabant et tacebant. Tandem milites senatoresque magno cum timore domum ierunt. In itinere alius alium iterum iterumque interrogabat: „Nonne etiam tu in Campo Martio aderas?“ „Aderam; totum diem prope tribunal stabam.“ „Quid dicis? Num dei Romulum, filium Martis dei et ducem nostrum clarum, e terra sustulerunt?“ „Ego quidem patres Romulum nacavisse puto. Nonne regem nostrum patribus invidiae esse saepe audiebamus?“"
LatinumB:11.1,Et iuvenes et viri Romani saepe cum gaudio pila ludebant.
LatinumB:11.2,"Etiam in viis locisque publicis interdum pilas iactabant,"
LatinumB:11.3,quamquam ibi laborabant fabri et erat magna copia hominum.
LatinumB:11.4,"Aliquando tonsor, quod tempestas bona erat, ex consuetudine fabrorum loco publico sellam habuit."
LatinumB:11.5,Acuto cutello servum radebat.
LatinumB:11.6,"Sed iuvenes nonnulli, qui ibi pila ludebant, tonsorem non animadverterunt, quod locus plenus hominum erat."
LatinumB:11.7,"Ludebant, gaudebant, nihil mali exspectabant, cum subito pila ad manum tonsoris volavit."
LatinumB:11.8,"Praecisa est gula servi et dominus iuvenes, postquam eos in iudicium vocavit, de morte servi accusavit."
LatinumB:11.9,"Quamquam iudicium ignoramus, tamen causam cognovimus, quod nonnulli iuris consulti de ea responderunt."
LatinumB:11.10,"Alii: In tonsore est culpa, si ibi radebat, ubi ex consuetudine iuvenes ludebant."
LatinumB:11.11,"Alii contra: Pars culpae etiam in servo est, quod scire debebat locum, ubi tonsor radebat, plenum periculi esse."
LatinumB:11.12,Interrogatis: In quo culpa est? Quem iudex punivit?
LatinumB:11.13,Quis domino servi damnum restituere debuit?
LatinumB:11.14,"An nemo domino servi pecuniam debuit, quod neque tonsor neque iuvenes, sed mala fortuna rem delevit?"
LatinumB:11.15,Rem? Ita! Nam Romani servos pro rebus habebant.
LatinumB:11.16,"Ita ius erat, ita leges Romanae iubebant."
LatinumB:12.1,Tertio p. Chr. n. saeculo imperator Romanus et a civibus et ab incolis provinciarum ut deus colebatur et timebatur.
LatinumB:12.2,"Sed Christiani, quod deo magis quam imperatori parebant, hominem ut deum colere negabant."
LatinumB:12.3,Itaque multi Christiani a militibus capiebantur et in iudicium trahebantur.
LatinumB:12.4,In Actis martyrum legimus: Christiani in iudicium trahuntur et ab iudice interrogantur:
LatinumB:12.5,"„Accusamini, quod Christiani et hostes imperii Romani estis."
LatinumB:12.6,"Nemo ad iudicem ducitur, si legibus paret imperatoremque, dominum nostrum, ut deum colit."
LatinumB:12.7,"Nunc autrem clementia Caesaris finem habet, quod Caesar a vobis non colitur."
LatinumB:12.8,Iubeo vos ad mortem duci.
LatinumB:12.9,Nonne terremini periculo mortis?
LatinumB:12.10,"Et tu, qui sacerdos huius religionis esse videris, responde:"
LatinumB:12.11,"Nonne terreris periculo mortis, si iam in arenam duceris et a bestiis necaris?“"
LatinumB:13.1,"Postquam Romani Tarquinium regem ex urbe pepulerunt, Porsenna, rex Clusinorum, qui amicus Tarquinii erat, magno cum exercitu Etruscorum urbem Romam petivit."
LatinumB:13.2,"Ubi exercitus Porsennae urbi appropinquavit, Romani valde territi sunt."
LatinumB:13.3,Agricolae metu hostium in urbem fugerunt;
LatinumB:13.4,portae urbis a primo hostium impetu magno labore defensae sunt;
LatinumB:13.5,urbs paene expugnata est;
LatinumB:13.6,"pons, qui in flumine Tiberi erat, iussu magistratuum deletus est."
LatinumB:13.7,Tantus fuit metus et senatus et populi Romani.
LatinumB:13.8,"Postquam castra Etruscorum ad Tiberim posita sunt, exercitus Porsennae urbem obsidebat."
LatinumB:13.9,"Tandem senatus, quod cives magna inopia frumenti vexari videbat, magistratus nonnullos ad regem misit pacemque petivit."
LatinumB:13.10,Porsenna magistratibus respondit:
LatinumB:13.11,"„Paratus sum cum exercitu Etruscorum abire, si multos iuvenes multasque virgines nobiles obsides datis."
LatinumB:13.12,Quod senatui vestro nuntiate!“
LatinumB:13.13,Iussu senatus magistratus pacem fecerunt.
LatinumB:14.1,"Tertio a. Chr. n. saeculo Romani cum Poenis, qui Carthaginem, magnam Africae urbem, incolebant, de Sicilia bellum gesserunt."
LatinumB:14.2,Quae insula frumento aliisque divitiis abundabat.
LatinumB:14.3,"Romani, postquam Poenos vicerunt, hostes e Sicilia pepulerunt."
LatinumB:14.4,Sicilia prima imperii Romani provincia facta est.
LatinumB:14.5,Poeni magnas et divitiarum plenas terras sibi raptas esse cum dolore tolerabant.
LatinumB:14.6,"Itaque Hamilcar, dux Poenorum, magno cum exercitu in Hispaniam invasit, ubi novas terras imperio Poenorum addidit."
LatinumB:14.7,"Aliquando Hamilcarem Hannibalem filium suum, puerum novem annorum, secum in templum duxisse Titus Livius narrat:"
LatinumB:14.8,Quo in templo puerum sacra manu tangere iussit.
LatinumB:14.9,Iuravit puer se hostem populi Romani esse semperque hostem fore.
LatinumB:14.10,Et gessit Hannibal post patris mortem magnum et Romanis perniciosum bellum.
LatinumB:15.1,Secundo a. Chr. n. saeculo Romani domini paene totius orbis terrarum erant.
LatinumB:15.2,"Quamquam eo tempore exercitus populi Romani in Asiam, Graeciam, Hispaniam invaserunt magistratusque Romani iis populis leges dabant, ea res non cunctis civibus proderat;"
LatinumB:15.3,domi multi agricolae in egestate inopiaque vivebant.
LatinumB:15.4,Eius rei multae afferebantur causae.
LatinumB:15.5,"Quarum una fuit, quod agricolae cum filiis multos annos procul ab Italia bella gerere debebant."
LatinumB:15.6,"Dum aberant, agri eorum non nisi male a feminis paucisque servis coli poterant."
LatinumB:15.7,"Alia causa fuit, quod senatores, postquam iis bellis, quae in Asia gerebantur, magnas divitias contulerunt multosque servos in domos praediaque duxerunt, eos agros, qui ab agricolis miseris relinquerbantur, coemerunt et in latifundia redegerunt."
LatinumB:15.8,"Ii agri non iam a civibus liberis, sed a servis colebantur."
LatinumB:15.9,Quibus de causis multi agricolae liberi in egestatem inopiamque extremam pulsi sunt.
LatinumB:15.10,"Multi se Romam contulerunt, ubi fortunam miseram ferebant."
LatinumB:16.1,Primo a. Chr. n. saeculo Catilina senator cum paucis coniuravit contra rem publicam.
LatinumB:16.2,Sed ea coniuratio detecta est a M. Tullio Cicerone consule.
LatinumB:16.3,"Qui, postquam senatum in templum Iovis convocavit, Catilinam iis fere verbis accusavit:"
LatinumB:16.4,"„Quo usque tandem vexabis, Catilina, rem publicam nostram?"
LatinumB:16.5,Quamdiu etiam furor tuus nos terrebit?
LatinumB:16.6,Quem ad finem agentur mala tua consilia?
LatinumB:16.7,Quando denique finientur insidiae vestrae vestraque coniuratio?
LatinumB:16.8,"Certe verba mea, patres conscripti, Catilinam eiusque socios non deterrebunt,"
LatinumB:16.9,"sed aperiam vobis totum periculum,"
LatinumB:16.10,"dicam vobis nomina coniuratorum,"
LatinumB:16.11,demonstrabo vobis rei publicae inimicos.
LatinumB:16.12,"Patent consilia, patent scelera eorum."
LatinumB:16.13,"Defendite tandem libertatem, defendite denique vitam vestram!"
LatinumB:16.14,"Nostra enim res agitur, patres conscripti!"
LatinumB:16.15,An speratis deos inimicos populi Romani punituros esse?
LatinumB:16.16,"Aut putatis deos rem publicam servaturos esse, si nos boni attenti non erimus, si nos rem publicam contra malos homines non defendemus?"
LatinumB:16.17,"Non terreor neque terrebor insidiis tuis, Catilina; tamen te ex urbe in exilium ire iubeo."
LatinumB:16.18,Libera nos tanto metu mortis!
LatinumB:16.19,Tum demum respirare poterimus.
LatinumB:16.20,"Ego consul cunctis bonis promitto me patriae non defuturum exercitumque rei publicae contra eas copias ducturum, quas tu iam in castra coegisti ad perniciem nostram.“"
LatinumB:17.1,Primo a. chr. n. saeculo piratae mare internum navibus suis cunctis hominibus infestum reddebant.
LatinumB:17.2,Nam exercitus Romani bellando diripiendoque multas gentes in ultimam miseriam inopiamque pepulerant.
LatinumB:17.3,Ita multi homines perditi ad rapiendum incitabantur.
LatinumB:17.4,"Primo piratae naves mercatorum oppresserunt et mercatores ceterosque, qui negotiorum causa per mare navigabant, capiebant."
LatinumB:17.5,"Deinde etiam in insulas, litora, portus Italiae impetum facere audebant."
LatinumB:17.6,Nullum erat praesidium in classe Romana.
LatinumB:17.7,Fama piratarum et timor civium in dies crescebant.
LatinumB:17.8,Mox nemini facultas navigandi dabatur:
LatinumB:17.9,mox timore piratarum litora portusque deserebantur;
LatinumB:17.10,mox frumentum urbi Romae deerat.
LatinumB:17.11,"Etiam magistratus Romani a piratis capiebantur, cum officii causa in provincias navigabant."
LatinumB:18.1,"Ut Vergilius, poeta nobilis, narrat, Aeneas filius Anchisis, viri mortalis, et Veneris, deae immortalis, erat."
LatinumB:18.2,Decem annos cum aliis viris fortibus Troiam ab impetu acri Graecorum defendebat.
LatinumB:18.3,"Postquam autem urbs infelix consilio deorum immortalium expugnata deletaque est,"
LatinumB:18.4,"Aeneas iussu Veneris matris e caede ingenti effugit et cum patre Anchise, Iulo filio paucisque fortibus sociis patriam reliquit."
LatinumB:18.5,Navibus celeribus Troiani in Thraciam iter fecerunt.
LatinumB:18.6,Sed omine horribili eo loco deterriti sunt; ita alias terras aliasque insulas petiverunt.
LatinumB:18.7,"Tandem Apollo oraculo eos ""matrem antiquam"" quaerere iussit."
LatinumB:18.8,Diu de iis verbis consulebant; tandem Anchises dixit:
LatinumB:18.9,"""Ego Italiam 'matrem antiquam' esse puto, nam ex ea terra Dardanum, proavum Troianorum, olim in Asiam venisse fama est."
LatinumB:18.10,"Itaque Italiam petite!"""
LatinumB:19.1,"Troiani a regina tanta humanitate salutati libenter urbem domumque reginae intraverunt,"
LatinumB:19.2,ubi Dido Aeneae eiusque sociis magnum convivium paravit.
LatinumB:19.3,"Aeneas a regina iussus tristem interitum Troiae, longos errores, ingentia pericula narravit."
LatinumB:19.4,In narrando lacrimas tenere vix poterat.
LatinumB:19.5,Dido autem amore viri insignis incensa Aeneam sibi maritum fore speravit cupivitque.
LatinumB:19.6,Etiam Aeneas benevolentia reginae pulchrae commotus cum Troianis Carthagine manere cogitabat.
LatinumB:19.7,"Sed Mercurius, nuntius deorum, ab Iove missus Aeneam ita increpuit:"
LatinumB:19.8,"""Num officium et pietatem erga numen deorum immortalium e memoria deposuisti?"
LatinumB:19.9,"An ignoras Iovem genti tuae regnum Italiae, quin etiam regnum totius orbis terrarum promisisse?"
LatinumB:19.10,Nonne te commovet tantarum gloria rerum?
LatinumB:19.11,"Iuppiter te statim naves solvere iubet!"""
LatinumB:19.12,Dolore et tristitia vexatus paruit Aeneas Africamque reliquit.
LatinumB:19.13,Dido autem infelix omni spe deiecta mortem sibi conscivit.
LatinumB:20.1,Gaius Iulius Caesar Octavium iuvenem testamento filium et heredem adoptaverat.
LatinumB:20.2,"Qui post Caesaris caedem exercitum privato sumptu comparavit, ut auctores caedis puniret."
LatinumB:20.3,"Postquam Octavianus e longis bellis civilibus victor Romam rediit,"
LatinumB:20.4,"desiderium pacis apud omnes tantum fuit, ut senatus populusque ei dictaturam offerret."
LatinumB:20.5,Octavianus autem dictaturam sibi oblatam non accepit.
LatinumB:20.6,Quin etiam rem publicam in senatus populique Romani potestatem reddidit.
LatinumB:20.7,Quo pro merito a senatu Augustus appellatus est.
LatinumB:20.8,"Praeterea lege sanctum est, ut sacrosanctus esset eique per totam vitam potestas tribuni plebis deferretur."
LatinumB:20.9,"Quo ex tempore auctoritas principis tanta fuit, ut omnibus praestaret."
LatinumB:20.10,"Sed domini appellationem edicto vetuit, ne invidiam atque odium civium senatorumque commoveret."
LatinumB:20.11,"Coeptis successit ita, ut cives eum pacis et optimae rei publicae auctorem dicerent."
LatinumB:20.12,"Saepe fiebat, ut Ianus Quirinus ab eo clauderetur, quod terra marique pax erat."
LatinumB:20.13,Sed unam magnam cladem accepit:
LatinumB:20.14,Quintilius Varus dux cum tribus legionibus in Germania caesus est.
LatinumB:20.15,"Postquam id Romam allatum est, Augustus adeo dolore et tristitia commovebatur, ut interdum magna voce clamaret:"
LatinumB:20.16,"„Quintili Vare, legiones redde!“"
LatinumB:20.17,"Per totam urbem milites disponi iussit, quod timebat, ne Romae tumultus fieret."
LatinumB:20.18,"Edixit, ut is dies nefastus haberetur."
LatinumB:20.19,Ante mortem Augustus amicos interrogavit:
LatinumB:20.20,„Nonne vobis videor mimum vitae commode transegisse?“
LatinumB:21.1,"Syracusae, magna et dives Siciliae urbs, bello Punico secundo misera sorte afficiebantur:"
LatinumB:21.2,Urbe ab exercitu Romano capta milites diripiendi causa domos invaserunt.
LatinumB:21.3,"Memoriae proditum est eo in tumultu etiam Archimedem, mathematicum praeclarum, intentum in formas, quas in pulvere scribebat, a milite quodam Romano interfectum esse."
LatinumB:21.4,"Archimede interfecto Marcellus, imperator Romanus, doluit sepulturaeque honorificae curam habuit."
LatinumB:22.1,"Antiquis temporibus Romani eos praecipue colebant deos, qui agricolas in agris colendis adiuvabant."
LatinumB:22.2,Multos dies festos agricolae egerunt.
LatinumB:22.3,"Pater familias victimis circa agros ducendis arva lustravit et Lares, deos domus et agrorum, invocavit:"
LatinumB:22.4,"""Oro vos, ut mihi, domui familiaeque nostrae propitii sitis."
LatinumB:22.5,Cuius rei causa suovetaurilia circa agros meos agi iussi.
LatinumB:22.6,"Facite, ut frumenta bene eveniant et pecora a morbo malo atque calamitate defendantur.“"
LatinumB:22.7,Domus servandae causa colebantur Di Penates.
LatinumB:22.8,"Vesta dea orabatur, ne ignis foco deesset."
LatinumB:23.1,Bello civili confecto Vespasianus imperator iter per Alexandriam faciens a plebe illius urbis undique concurrente salutatus est.
LatinumB:23.2,Illi imperatorem ut patrem patriae et salutis novae auctorem quasi deum colebant.
LatinumB:23.3,Subito homo morbo oculorum vexatus ex illa multitudine ante pedes eius volvitur remedium caecitatis poscens.
LatinumB:23.4,"Magna voce clamat se a Serapide deo per somnium monitum, ut Romanorum imperatorem adiret."
LatinumB:23.5,"Interrogante autem Vespasiano: ""Qua re tibi auxilium feram?"" orat ille, ut oculos spargeret oris excremento."
LatinumB:23.6,"Imperator ridere, negare."
LatinumB:23.7,"At illo instante Vespasianus primum famam vanitatis metuit, deinde vocibus suadentium adductus medicos de illa re consuluit."
LatinumB:23.8,"Quibus autem respondentibus vim oculorum illi nondum deletam et redituram, si adhiberetur vis salubris, Vespasianus illud deis fortasse cordi esse putavit."
LatinumB:23.9,"Igitur non iam dubitans facit illa, quae postulantur."
LatinumB:23.10,Et redit caeco lux.
